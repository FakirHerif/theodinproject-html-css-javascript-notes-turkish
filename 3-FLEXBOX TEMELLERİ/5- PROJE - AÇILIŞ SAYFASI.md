# Giriş

Bu projede, size sağlayacağımız bir tasarımdan tam bir web sayfası oluşturacaksınız. Eğer konuları buraya kadar takip ettiyseniz, bu projeyi başarıyla tamamlamanız için ihtiyacınız olan tüm becerilere sahip olmuş olmalısınız, ancak yine de kolay olmayabilir!

Size sunduğumuz tasarımda, 2 adet görsel mevcut: biri web sitesinin tam bir görüntüsüdür ve diğeri de kullandığımız bazı yazı tipleri ve renkler hakkında bazı ayrıntıları içermektedir.

Herhangi bir şeyi araştırmak için Google'ı kullanmaktan veya önceki derslere geri dönüp notları incelemekten çekinmeyin. **Gerçek hayatta profesyonel geliştiriciler sürekli olarak yıllardır yaptıkları işler için Google'ı kullanıyor.** Bu noktada her şeyi ezberlemeniz beklenmiyor, bu yüzden endişelenmeyin. Ayrıca, daha önce derslerimizde karşılaşmadığınız bazı küçük detaylar bulunmaktadır. Bu detaylar çok önemli değil ve kolayca arayıp bulunabilir (örneğin, css rounded corners Google'da arayabilirsiniz).

Projenizi tasarıma mümkün olduğunca benzer yapmaya çalışın ancak piksel mükemmelliği konusunda endişelenmeyin. Çeşitli bölümler arasındaki kesin kenar boşluklarını bulmak için cetvelinizi çıkarmayın veya pikselleri saymayın. Bu projenin amacı sıfırdan bir şey yaratmak ve çeşitli unsurları diğerlerine göre aşağı yukarı doğru konuma getirmektir. Örneğin size sunduğumuz tasarımda margin: 48px ise sizin margin: 24px kullanmanız sorun değil, kullanabilirsiniz.

Son olarak, bu tasarıma kendi içeriğinizi eklemekte özgürsünüz. Tasarımda resim kısımları boş halde, bu kısımlara gerçek görseller ekleyin, renkleri ve yazı tiplerini istediğiniz stilde kullanmaktan çekinmeyin.

- **Web'deki resimler hakkında ufak bir hatırlatma**
Web'de bulduğunuz resimlerin çoğu telif hakkına sahip olabilir, ancak kullanılabilecek bir çok ücretsiz, telif içermeyen görsel mevcut. Projenizde ücretsiz ve telif içermeyen resimleri kullandığınızdan emin olun.

İşte web'de kullanımı ücretsiz olan bir kaç görsel sitesi:
- [Pexels](https://www.pexels.com/tr-tr/)
- [Pixabay](https://pixabay.com/)
- [Unsplash](https://unsplash.com/)

# Projeniz İçin Github Deposu Ayarlamak

Yemek tarifleri projesinde yaptığımız gibi, önce bir git deposu oluşturun. Git ve GitHub, sizin için bir portföy görevi görecektir, bu nedenle her şeyi oraya yüklemeniz gerekiyor! Bu tamamen sizin iyiliğiniz için, işverenlerin ilk önce inceleyecekleri yer github profiliniz olacaktır.

Git ve github konusunda yardıma ihtiyacınız varsa [bu linke](https://www.theodinproject.com/lessons/foundations-recipes) tıklayabilirsiniz. 

# Kendi projenizi tamamlamadan önce başkalarının bitmiş projelerine bakma konusunda uyarı

Bazı noktalarda projenizde ilerlerken takılıp kaldığınızda veya nereden başlayacağınızı bilemediğinizde başkalarının bitmiş projelerine ve içerdiği kodlara bakmanın cazip gelebileceğinin farkındayız ancak bunu yapmayın! Takıldığınız noktada google kullanın, arayın ve sonuca ulaşmaya çalışın. Parçaları kendiniz birleştirin. İşte bunun nedenleri:

- Bu tarz projeleri hazırlayan insanların genellikle sizin gibi öğrenme aşamasında olan kişiler olduğunu unutmayın, başkaları tarafından tamamlanan bu tarz projeler mutlaka "en iyi projeyi" veya "en kaliteli/temiz kodlara sahip projeyi" temsil etmezler.

- Bitmiş projeleri ve içerdiği kodları incelemek, problem çözme ve araştırma becerilerinizi geliştirme şansınızı elinizden alır. Gerçek dünyada her zaman bakabileceğiniz çözümler olmayacak ve kendi çözümlerinizi üretmeniz gerekecek. 

- Aynı sonuca ulaşmanın birçok farklı yolu vardır; "belirli bir hedefe ulaşmak için tek bir kesin yol yoktur ve farklı durumlar için farklı çözümler bulunabilir." Kısaca, her durum için uygun olan birden fazla yöntem veya çözüm vardır. Kendi çözümlerinizi bulmaya çalışın.

- Bir Benzetme: "Tamamlanmış koda bakarak nasıl kod yazılacağını öğrenmek, pişmiş bir pizzaya bakarak pizza hamuru yapmayı öğrenmeye benzer." Bu işin içinde, yalnızca bitmiş nihai ürünü görmekten çok daha fazlası mevcuttur. Doğru malzemeleri seçmek, onları hazırlamak, doğru sıcaklığı bulmak, doğru sıcaklıkta pişirmek, pişirme süresini ayarlamak vb. gibi çok daha derin ve üzerinde çalışarak öğrenilmesi, uzmanlaşılması gereken bir süreçler vardır. 

Projenizi tamamladıktan sonra, diğer bitmiş projeleri inceleyebilir ve alternatif yolların neler olduğuna bakabilirsiniz. 

Ayrıca, The Odin Project'in discord kanalına katılarak diğer insanlardan yardım isteyebilirsiniz. Emin olun yardıma ihtiyacınız olduğu her durumda diğer insanlar size yardım edecektir. Yazılım sorarak ve araştırılarak öğrenilen bir yoldur.

# Görev

- Projenizde ilerlerken bol bol commit atmayı unutmayın. Nasıl yapılacağını hatırlamıyorsanız [bu linke](https://www.theodinproject.com/lessons/foundations-commit-messages) tıklayabilirsiniz.

- Projeniz için tasarım görsellerini burada bulabilirsiniz. İncelemek için linklere tıklayın.
    - [Birinci Görsel/Tam Tasarım](https://cdn.statically.io/gh/TheOdinProject/curriculum/81a5d553f4073e593d23a6ab00d50eef8620796d/foundations/html_css/project/imgs/01.png)
    - [İkinci Görsel/Renkler ve Yazı Tipleri](https://cdn.statically.io/gh/TheOdinProject/curriculum/81a5d553f4073e593d23a6ab00d50eef8620796d/foundations/html_css/project/imgs/02.png)
    - Görsellerdeki yazı tipi roboto'dur.

- Bunun gibi bir projeyi tamamlamanın birçok yolu vardır. Boş bir HTML dosyası oluşturup nereden başlayacağınızı bilmemek biraz can sıkıcı olabilir. Önerimiz: Her seferinde bir bölüm ele alın. Oluşturacağınız bu projede 4 ana bölüm ve bir alt bilgi bölümü mevcuttur. Önce dilediğiniz bölümü ele alın ve onu güzel bir şekle sokmaya çalışın. 

- Üzerinde çalıştığınız bölümü öncelikle sayfanıza aktarın. Yani, öncelikle HTML kısmını halledin ve ardından CSS stili oluşturun. Çünkü stil vermeye başladığınız zaman HTML'e dönmeniz gerekecek. Karışık bir şekilde ilerlemeye çalışmak çok zamanınızı alacak ve hayal kırıklığına neden olacaktır. Bu proje için yalnızda 1 adet CSS dosyası oluşturup kullanmanız yeterlidir.

- Bu projedeki ögelerin çoğu Flexbox konularında gördüklerinize benzer yapıdadır. Bilgilerinizi tazelemeye ihtiyaç duyarsanız bu konulara dönmekten ve göz atmaktan çekinmeyin.

- Projenizin mobil cihazlarda güzel görünmesi konusunda endişelenmeyin. Bunu daha sonra öğreneceğiz.

- Projenizi bitirdiğiniz zaman bunu Github'a yüklemeyi unutmayın!

# Projenizi Web Üzerinde Görüntüleme

Projenizi başkalarına göstermek veya başkalarından çözüm önerileri almak istiyorsanız, başkalarının sayfanıza yalnızca yerel makinenizden değil de web üzerinden erişebilmesi için sitenizi canlı olarak yayınlamanız gerekecektir. Bu durumda Github'da bunu yapmak inanılmaz derecede basittir.

GitHub, web projelerini doğrudan GitHub deposundan yayınlamanıza olanak tanır. Projenize erişmek için bu linki kullanabilirsiniz: **github-kullanıcı-adınız.github.io/github-repo-adınız**

Projenizi yayınlamanın birkaç yolu vardır, ancak en basit olanı şudur: 

- Projenizin ana HTML dosyasının index.html olarak adlandırıldığından emin olun. Eğer bu şekilde adlandırmadıysanız yeniden adlandırmanız gerekir.

- GitHub deponuza gidin ve aşağıdaki ekran görüntüsünde gösterildiği gibi **Ayarlar(Settings)** düğmesine tıklayın.

![Görsel](https://cdn.statically.io/gh/TheOdinProject/curriculum/81a5d553f4073e593d23a6ab00d50eef8620796d/foundations/html_css/project/imgs/03.png)

- Soldaki kenar çubuğunda bulunan **Sayfalar'a(Pages)** tıklayın.

- Branch'inizi **Main** olarak değiştirin ve kaydedin.

- Bu işlem birkaç dakika sürebilir (GitHub 10 dakikaya kadar sürebileceğini söylüyor.) **github-kullanıcı-adınız.github.io/github-repo-adınız** bu linke gittiğiniz zaman projeniz web üzerinden görüntülenebilir olmalıdır. (Linke kendi kullanıcı adınız ve repo adınızı yazmayı unutmayın.)

# ÖNEMLİ NOT

Flexbox Temelleri klasörü altında bulunan "TAMAMLANMIŞ PROJE" klasörü içerisinde bu projenin bitmiş hali yer almaktadır. Kendi projenizle karşılaştırabilir ve bitmiş projeyi inceleyebilirsiniz. 

(Lütfen TAMAMLANMIŞ PROJEYİ projenizi bitirdikten sonra inceleyin. Takıldığınız yerlerde bitmiş projeyi baz alıp hazır kodları kullanmayın. Öğrenebilmek ve ilerleyebilmek için takıldığınız yerleri araştırarak bulmalı ve çözümler üretmelisiniz.)